वसिष्ठ उवाच ।।
वसोर्वचनमाकर्ण्य गङ्गामाहात्म्यसूचकम् ।।
पुनः पप्रच्छ राजेन्द्रं तं विप्रं स्वपुरोहितम् ।। ४३-१ ।।

मोहिन्युवाच ।।
श्रुतं विप्र मया सर्वं गोदानादि शुभावहम् ।।
अधुना श्रोतुमिच्छामि गङ्गाव्रतमनुत्तमम् ।। ४३-२ ।।

गङ्गादीनां पूजनं च स्थापनं तत्र वा द्विज ।।
किं फलं वद सर्वज्ञ त्वामहं शरणं गता ।। ४३-३ ।।

अधुना गतिदाता त्वं वर्जितायाश्च बंधुभिः ।।
पत्या विरहिता चाहं पुत्रहीना विदांवर ।। ४३-४ ।।

त्वामेव शरणं प्राप्ता पितुर्वचनगौरवात् ।।
तद्भवान्प्रणताया मे गंगामाहात्म्यंसंयुतम् ।।
देवताराधनं ब्रूहि यच्छ्रुत्वा मुच्यते ह्यघात् ।। ४३-५ ।।

वसिष्ठ उवाच ।।
तच्छ्रुत्वा मोहिनीवाक्यं वसुर्विप्रः प्रतापवान् ।।
सभाज्य मोहिनीं भूप प्राह वेदविदां वरः ।। ४३-६ ।।

वसुरुवाच ।।
साधु पृष्टं त्वया देवि लोकानां हितकाम्यया ।। ४३-७ ।।

गंगामाहात्म्यमखिलं महापापप्रणाशनम् ।।
वृषध्वजेन कथितं शिवेन दयया पुरा ।। ४३-८ ।।

प्रीत्या देव्याभि पृष्टेन गंगातीरनिवासिना ।।
देवैस्तु भुक्तं पूर्वाह्णे मध्याह्ने ऋषिभिस्तथा ।। ४३-९ ।।

अपराह्णे च पितृभिः शर्वंर्यां गुह्यकादिभिः ।।
सर्वा वेला अतिक्रम्य नक्तभोजनमुत्तमम् ।। ४३-१० ।।

उपवासाद्वारं भैक्ष्यं भैक्ष्याद्वरमयाचितम् ।।
अयाचिताद्वारं नक्तं तस्मान्नक्तं समाचरेत् ।। ४३-११ ।।

हविष्यभोजनं स्नानं सत्यमाहारलाघवम् ।।
अग्निकार्य्यमधःशय्यां नक्ताशी षट् समाचरेत् ।। ४३-१२ ।।

गंगातीरे माघमासे यः कुर्यान्नक्तभोजनम् ।।
शिवायतनपार्श्वे तु कृशरं घृतसंयुतम् ।। ४३-१३ ।।

नैवेद्यं च निवेद्यैव कृशरान्नं शिवस्य तु ।।
काष्ठमौनेन भुंजानो जिह्वालौल्यं विवर्जयेत् ।। ४३-१४ ।।

पलाशपत्रे भुञ्जानः शिवं स्मृत्वा जितेंद्रियः ।।
धर्मराजस्य देव्याश्च पृथक्पिंडं प्रकल्पयेत् ।। ४३-१५ ।।

सोपवासश्चतुर्द्दश्यां भवेदुभयपक्षयोः ।।
पौर्णमास्यां तु गंधैश्च गंगायाः सलिलैस्तथा ।। ४३-१६ ।।

शिवं संस्नाप्य पयसा मध्वाज्यदधिभिः पृथक् ।।
तथैव हेमपुष्पं च लिंगमूर्ध्नि विनिक्षिपेत् ।। ४३-१७ ।।

ततो दद्यात्तु शक्त्यैवापूपञ्च घृतपाचितम् ।।
तिलाढकं प्रगृह्याथ शिवलिंगोपरि क्षिपेत् ।। ४३-१८ ।।

नीलोत्पलैश्च सर्वेशं पूजयेत्पंकजैरपि ।।
तदलाभे तु सौवर्णैः पंकजैः पूजयेद्धरम् ।। ४३-१९ ।।

पायसं चात्र मध्वक्तं घृतयुक्तं च गुग्गुलम् ।।
घृतदीपं तथा चैव चंदनाद्यैर्विलेपनम् ।। ४३-२० ।।

दद्याद्भक्त्या महेशाय तथा पत्रफलानि च ।।
कृष्णगोमिथुनं चैव सरूपं च निवेदयेत् ।। ४३-२१ ।।

भोजयेद्ब्राह्मणानष्टौ मासांते तु सदक्षिणान् ।।
वर्जयेन्मधु मांसं च तं मासं ब्रह्मचर्यवान् ।। ४३-२२ ।।

एवं कृत्वा यथोद्दिष्टमेकवारमिदं व्रतम् ।।
यमैश्च नियमैर्युक्तः श्रद्धाभक्तिपरायणः ।। ४३-२३ ।।

इह भोगानवाप्नोति प्रेत्य चानुत्तमां गतिम् ।।
इंद्रनीलप्रतीकाशैर्विमानैः शिखिसंयुक्तैः ।। ४३-२४ ।।

दिव्यरत्नमयैश्चैव दिव्यभोगसमन्वितैः ।।
गत्वा शिवपुरं रम्यं सर्वस्वकुलसंयुतः ।। ४३-२५ ।।

सुहृद्भिर्विविधैश्चैव विविधानप्यभीप्सितान् ।।
भुक्त्वा भोगानशेषांश्च यावदाभूतसंप्लवम् ।। ४३-२६ ।।

ततो भवति धर्मात्मा जंबूद्वीपपतिस्तथा ।।
तत्र भुंक्ते समस्ताँश्च भोगान्विगतकल्मषः ।। ४३-२७ ।।

सुरूपः सुभगश्चैव तथा विहितशासनः ।।
सर्वरोगविनिर्मुक्तः सोऽप्येतत्फलभाग्भवेत् ।। ४३-२८ ।।

वैशाखे शुक्लपक्षे वा चतुर्दश्यां समाहितः ।।
शाल्यन्नं क्षीरसंयुक्तं यः कुर्यान्नक्तभोजनम् ।। ४३-२९ ।।

शिवं संपूज्य पुष्पाद्यैर्भोज्यं तु संनिवेद्य च ।।
काष्ठमौनेन भुंजानो वटकाष्टेन वै तथा ।। ४३-३० ।।

मौनेन प्रयतो भूत्वा कुर्याद्वै दंतधावनम् ।।
शिवलिंगसमीपे तु गंगातीरे निशि स्वपेत् ।। ४३-३१ ।।

पौर्णमास्यां प्रभाते तु गंगायां विधिना तथा ।।
स्नात्वोपवासं संकल्प्य कुर्य्याज्जागरणं निशि ।। ४३-३२ ।।

लिंगं घृतेन संस्नाप्य पुष्पगंधादिभिस्तथा ।।
नैवेद्यधूपदीपैश्च संपूज्य वृषभं शुभम् ।। ४३-३३ ।।

सुश्वेतपुष्पवस्त्राद्यैर्हारिद्रैश्चंदनैस्तथा ।।
अलंकृत्य विधानेन शिवाय विनिवेदयेत् ।। ४३-३४ ।।

ब्राह्मणांश्च यथाशक्ति पायसेन तु भोजयेत् ।।
एवं सकृच्च यो भक्त्या करोति श्रद्धयान्वितः ।। ४३-३५ ।।

लभते दैवपादोनयुगानां द्विसहस्रकम् ।।
तपः कृत्वा तु नियमाद्यत्पुण्यं तदसंशयम् ।। ४३-३६ ।।

हंसकुंदप्रभायुक्तैर्विमानैश्चन्द्रसन्निभैः ।।
सुश्वेतवृषयुक्तैश्च मुक्ताजालविभूषितैः ।। ४३-३७ ।।

स्वकीयपितृभिः सार्द्धं प्रयातीश्वरमंदिरम् ।।
नीलोत्पलसुंगंधाभिः सुरूपाभिः समंततः ।। ४३-३८ ।।

कांताभिर्दिव्यरूपाभिर्भुक्त्वा भोगाननेकशः ।।
अनंतकालमैश्वर्ययुक्तो भूत्वा ततो भुवि ।। ४३-३९ ।।

जायते स महीपालः कीर्त्यैश्वर्यसमन्वितः ।।
एकच्छत्रेण स महीं पालयत्याज्ञया सह ।। ४३-४० ।।

अन्ते वैराग्यसंपन्नो गंगां स लभते पुनः ।।
स तया श्रद्धया युक्तो गंगायां मरणं लभेत् ।। ४३-४१ ।।

तथा तत्र स्मृतिं लब्ध्वा मोक्षमाप्नोति स ध्रुवम् ।।
ज्येष्ठे मासि सिते पक्षे दशम्यां हस्तसंयुते ।। ४३-४२ ।।

गंगातीरे तु पुरुषो नारी वा भक्तिभावतः ।।
निशायां जागरं कृत्वा गंगां दशविधैस्ततः ।। ४३-४३ ।।

पुष्पैर्गंधैश्च नैवेद्यैः फलैश्च दशसंख्याया ।।
तथैव दीपैस्तांबूलैः पूजयेच्छ्रद्धयान्वितः ।। ४३-४४ ।।

स्नात्वा भक्त्या तु जाह्नव्यां दशकृत्वो विधानतः ।।
दशप्रसृति कृष्णंश्च तिलान्सर्पिश्च वै जले ।। ४३-४५ ।।

सक्तुपिंडान्गुडपिंडान्दद्याच्च दशसंख्यया ।।
ततो गंगातटे रम्ये हेम्ना रूप्येण वा तथा ।। ४३-४६ ।।

गंगायाः प्रतिमां कृत्वा वक्ष्यमाणस्वरूपिणीम् ।।
पद्मस्वस्तिकचिह्नस्य संस्थितस्य तथोपरि ।। ४३-४७ ।।

वस्त्रस्रग्दामकंठस्य पूर्णकुंभस्य चोपरि ।।
संस्थाप्य पूजयेद्देवीं तदलाभे मृदादि वा ।। ४३-४८ ।।

अथ तत्राप्यशक्तश्चेल्लिखेत्पिष्टेन वै भुवि ।।
चतुर्भुजां सुनेत्रां च चन्द्रायुतसमप्रभाम् ।। ४३-४९ ।।

चामरैर्वीज्यमानां च श्वेतच्छत्रोपशिभिताम् ।।
सुप्रसन्नां च वरदां करुणार्द्रनिजांतराम् ।। ४३-५० ।।

सुधाप्लावितभूपृष्ठां देवादिभिरभिष्टुताम् ।।
दिव्यरत्नपरीतां च दिंव्यमाल्यानुलेपनाम् ।। ४३-५१ ।।

ध्यात्वा जले यथाप्रोक्तां तत्रार्चायां तु पूजयेत् ।।
वक्ष्यमाणेन मंत्रेण कुर्यात्पूजां विशेषतः ।। ४३-५२ ।।

पंचामृतेन च स्नानमर्चायां तु विशिष्यते ।।
प्रतिमाग्रे स्थंडिले तु गोमयेनोपलेपयेत् ।। ४३-५३ ।।

नारायणं महेशं च ब्रह्माणं भास्करं तथा ।।
भगीरथं च नृपतिं हिमवंतं नगेश्वरम् ।। ४३-५४ ।।

गंधपुष्पादिभिश्चैव यथाशक्ति प्रपूजयेत् ।।
दशप्रस्थांस्तिलान्दद्याद्दश विप्रेभ्य एव च ।। ४३-५५ ।।

दशप्रस्थान्यवान्दद्याद्दश गव्यैर्यथाहितान् ।।
मत्स्यकच्छपमंडूकमकरादिजलेचरान् ।। ४३-५६ ।।

कारितान्वै यथाशक्ति स्वर्णेन रजतेन वा ।।
तदलाभे पिष्टमयानभ्यर्च्य कुसुमादिभिः ।।
गंगायां प्रक्षिपेत्पूर्व्वं मंत्रेणैव तु मंत्रवित् ।। ४३-५७ ।।

रथयात्रादिने तस्मिन्विभवे सति कारयेत् ।।
रथारूढप्रतिकृतिं गंगायास्तूत्तरामुखाम् ।। ४३-५८ ।।

भ्रमंत्या दर्शनं लोके दुर्लभं पापकर्मणाम् ।।
दुर्गाया रथयात्रास्ति तथैवात्रापि कारयेत् ।। ४३-५९ ।।

एवं कृत्वा विधानेन वित्तशाठ्यविवर्जितः ।।
दशपापैर्वक्ष्यमाणैः सद्य एव विमुच्यते ।। ४३-६० ।।

अदत्तानामुपादानं हिंसा चैवाविधानतः ।।
परदारोपसेवा च कायिकं त्रिविधं स्मृतम् ।। ४३-६१ ।।

पांरुष्यमनृतं वापि पैशुन्यं चापि सर्वशः ।।
असंबद्धप्रलापश्च वाचिकं स्याच्चतुर्विधम् ।। ४३-६२ ।।

परद्रव्येष्वभिध्यानं मनसानिष्टचिंतनम् ।।
वितथाभिनिवेशश्च मानसं त्रिविधं स्मृतम् ।। ४३-६३ ।।

एतैर्दशविधैः पापैः कोटिजन्मसमुद्भवैः ।।
मुच्यते नात्र संदेहो ब्रह्मणो वचनं यथा ।। ४३-६४ ।।

दश त्रिंशच्च तान्पूर्वान्पितॄनेव तथापरान् ।।
उद्धरत्येव संसारान्मंत्रेणानेन पूजिता ।। ४३-६५ ।।

"ॐ नमो दशहरायै नारायण्यै गंगायै नमः ।।"
इति मंत्रेण यो मर्त्यो दिने तस्मिन्दिवानिशम् ।। ४३-६६ ।।

जपेत्पचसहस्राणि दशधर्मफलं लभेत् ।।
उद्दरेद्दश पूर्वाणि पराणि च भवार्णवात् ।। ४३-६७ ।।

वक्ष्यमाणमिदं स्तोत्रं विधिना प्रतिगृह्य च ।।
गंगाग्रे तद्दिने जप्यं विष्णुपूजां प्रवर्तयेत् ।। ४३-६८ ।।

ॐ नमः शिवायै गंगायै शिवदायै नमोऽस्तु ते ।।
नमोऽस्तु विष्णुरूपिण्यै गंगायै ते नमो नमः ।। ४३-६९ ।।

सर्वदेवस्वरूपिण्यै नमो भेषजमूर्तये ।।
सर्वस्य सर्वव्याधीनां भिषक्श्रेष्ठे नमोऽस्तु ते ।। ४३-७० ।।

स्थाणुजंगमसंभूतविषहंत्रि नमोऽस्तु ते ।।
संसारविषनाशिन्यै जीवनायै नमोनमः ।। ४३-७१ ।।

तापत्रितयहंत्र्यै च प्राणेश्वर्यै नमोनमः ।।
शांत्यै संतापहारिण्यै नमस्ते सर्वमूर्तये ।। ४३-७२ ।।

सर्वसंशुद्धिकारिण्यै नमः पापविमुक्तये ।।
भुक्तिमुक्तिप्रदायिन्यै भोगवत्यै नमोनमः ।। ४३-७३ ।।

मंदाकिन्यै नमस्तेऽस्तु स्वर्गदायै नमोनमः ।।
नमस्त्रैलोक्यमूर्तायै त्रिदशायै नमोनमः ।। ४३-७४ ।।

नमस्ते शुक्लसंस्थायै क्षेमवत्यै नमोनमः ।।
त्रिदशासनसंस्थायै तेजोवत्यै नमोऽस्तु ते ।। ४३-७५ ।।

मंदायै लिंगधारिण्यै नारायण्यै नमोनमः ।।
नमस्ते विश्वमित्रायै रेवत्यै ते नमोनमः ।। ४३-७६ ।।

बृहत्यै ते नमो नित्यं लोकधात्र्यै नमोनमः ।।
नमस्ते विश्वमुख्यायै नंदिन्यै ते नमोनमः ।। ४३-७७ ।।

पृथ्व्यै शिवामृतायै च विरजायै नमोनमः ।।
परावरगताद्यैयै तारायै ते नमोनमः ।। ४३-७८ ।।

नमस्ते स्वर्गसंस्थायै अभिन्नायै नमोनमः ।।
शान्तायै ते प्रतिष्ठायै वरदायै नमोनमः ।। ४३-७९ ।।

उग्रायै नुखजल्पायै संजीविन्यै नमोनमः ।।
ब्रह्मगायै ब्रह्मदायै दुरितघ्न्यै नमोनमः ।। ४३-८० ।।

प्रणतार्तिप्रभंजिन्यै जगन्मात्रे नमोनमः ।।
विलुषायै दुर्गहंत्र्यै दक्षायै ते नमोनमः ।। ४३-८१ ।।

सर्वापत्प्रतिपक्षायै मंगलायै नमोनमः ।।
परापरे परे तुभ्य नमो मोक्षप्रदे सदा ।।
गंगा ममाग्रतो भूयाद्गंगा मे पार्श्वयोस्तथा ।। ४३-८२ ।।

गंगा मे सर्वतो भूयात्त्वयि गंगेऽस्तु मे स्थितिः ।।
आदौ त्वमंते मध्ये च सर्वा त्वं गांगते शिवे ।। ४३-८३ ।।

त्वमेव मूलप्रकृतिस्त्वं हि नारायणः प्रभुः ।।
गंगे त्वं परमात्मा च शिवस्तुभ्यं नमोनमः ।। ४३-८४ ।।

इतीदं पठति स्तोत्रं नित्यं भक्तिपरस्तु यः ।।
श्रृणोति श्रद्धया वापि कायवाचिकसंभवैः ।। ४३-८५ ।।

दशधा संस्थितैर्दोषैः सर्वैरेव प्रमुच्यते ।।
रोगी प्रमुच्यते रोगान्मुच्येतापन्न आपदः ।। ४३-८६ ।।

द्विषभ्द्यो बंधनाच्चापि भयेभ्यश्च विमुच्यते ।।
सर्वान्कामानवाप्नोति प्रेत्य ब्रह्मणि लीयते ।। ४३-८७ ।।

इदं स्तोत्रं गृहे यस्य लिखितं परिपूज्यते ।।
नाग्निचौरभयं तत्र पापेभ्योऽपि भयं नहि ।। ४३-८८ ।।

तस्यां दशम्यामेतच्च स्तोत्रं गंगाजले स्थितः ।।
जपंस्तु दशकृत्वश्च दरिद्रो वापि चाक्षमः ।। ४३-८९ ।।

सोऽपि तत्फलमाप्नोति गंगां संपूज्य भक्तितः ।।
पूर्वोक्तेन विधानेन फलं यत्परिकीर्तितम् ।। ४३-९० ।।

यथा गौरी तथा गंगा तस्माद्गौर्यास्तु पूजने ।।
विधिर्यो विहितः सम्यक्सोऽपि गंगाप्रपूजने ।। ४३-९१ ।।

यथा शिवस्तथा विष्णुर्यथा विष्णुस्तथा ह्युमा ।।
उमा यथा तथा गंगा चात्र भेदो न विद्यते ।। ४३-९२ ।।

विष्णुरुद्रांतरं यश्च गगागौर्यंतरं तथा ।।
लक्ष्मीगौर्यतरं यश्च प्रब्रूते मूढधीस्तु सः ।। ४३-९३ ।।

शुक्लपक्षे दिवा भूमौ गंगायामुत्तरायणे ।।
धन्या देहं विमुंचंति हृदयस्थे जनार्दने ।। ४३-९४ ।।

ये मुंचंति नरा- प्राणान् गंगायां विधिनं दिनि ।।
ते विष्णुलोकं गच्छंति स्तूयमाना दिविस्थितैः ।। ४३-९५ ।।

अर्द्धोदकेन जाह्नव्यां म्रियतेऽनशनेन यः ।।
स याति न पुनर्जन्म ब्रह्मसायुज्यमेति च ।। ४३-९६ ।।

या गतिर्योगयुक्तस्य सात्विकस्य मनीषिणः ।।
सा गेतिस्त्यजतः प्राणान् गंगायां तु शरीरिणः ।। ४३-९७ ।।

अनशनं गृहीत्वा यो गंगातीरे मृतो नरः ।।
सत्यमेव परं लोकमाप्नोति पितृभिः सह ।। ४३-९८ ।।

गंगायां मरणात्प्राणान्योः प्राज्ञस्त्यक्तुमिच्छति ।।
गतानि बहुजन्मानि यत्र यत्र मृतानि च ।। ४३-९९ ।।

महाँश्चापि गतः कालो यत्र तत्रापि गच्छतः ।।
अत्रदूरे समीपे च सदृशं योजनद्वयम् ।। ४३-१०० ।।

गंगायां मरणेनेह नात्र कार्या विचारणा ।।
ज्ञानतोऽज्ञानतो वापि कामतोऽपि वा ।। ४३-१०१ ।।

गंगायां तु मृतो मर्त्यः स्वर्गं मोक्षं च विंदति ।।
प्राणेषूत्सृज्यमानेषु यो गंगां संस्मरेन्नरः ।। ४३-१०२ ।।

स्पृशेद्वा पापशीलोऽपि स वै याति परां गतिम् ।। ४३-१०३ ।।

गंगां गत्वा यैः शरीरं विसृष्टं प्राप्ता धीरास्ते तु देवैः समत्वम् ।।
तस्मात्सुर्वान्प्रोह्य मुक्तिप्रदान्वै सेवेद्गंगामा शरीरस्य पातम् ।। ४३-१०४ ।।

अंतरिक्षे क्षितौ तोये पापीयानपि यो मृतः ।।
ब्रह्मविष्णुशिवैः पूज्यं पदमक्षय्यमश्नुते ।। ४३-१०५ ।।

यो धर्मिष्ठश्च सप्राणः प्रयतः शिष्टसंमतः ।।
चिंतयेन्मनसा गंगां स गतिं परमां लभेत् ।। ४३-१०६ ।।

यत्र तत्र मृतो वापि मरणे समुपस्थिते ।।
भक्त्या गंगां स्मरन्याति शैवं वा वैष्णवं पुरम् ।। ४३-१०७ ।।

शंभोर्जटाकलापात्तु विनिष्क्रांतातिकर्कशात् ।।
प्लावयित्वा दिवं निन्ये या पापान्यगरात्मजान् ।। ४३-१०८ ।।

यावंत्यस्थीनि गंगायां तिष्ठंति पुरुषस्य वै ।।
तावद्वर्षसहस्राणि स्वर्गलोके महीयते ।। ४३-१०९ ।।

गगातोये तु यस्यास्थि नीत्वा प्रक्षिप्यते नरैः ।।
तत्कालमादितः कृत्वा स्वर्गलोके भवेत्स्थितिः ।। ४३-११० ।।

गंगातोये तु यस्यास्थि प्राप्यते शुभकर्मणः ।।
न तस्य पुनरावृत्तिर्ब्रह्मलोकात्कथंचन ।। ४३-१११ ।।

दशाहाभ्यंतरे यस्य गंगातोयेऽस्थि संगतम् ।।
गंगायां मरणे यादृक्तादृक्फलमवाप्नुयात् ।। ४३-११२ ।।

स्नात्वा ततः पञ्चगव्येन सिक्त्वा हिरण्यमध्वाज्यतिलैर्नियोज्य ।।
तदस्थिपिंडं पुटके निधाय पश्यन् दिशं प्रेतगणोपगूढाम् ।। ४३-११३ ।।

नमोऽस्तु धर्माय वदन्प्रविश्य जलं स मे प्रीत इति क्षिपेच्च ।।
स्नात्वा ततस्तीर्थवटाक्षयं च दृष्ट्वा प्रदद्यादथ दक्षिणां तु ।। ४३-११४ ।।

एवं कृत्वा प्रेतपुरे स्थितस्य स्वर्गे गतिः स्यात्त महेंद्रतुल्या ।। ४३-११५ ।।

प्रवाहमवधिं कृत्वा यावद्धस्तचतुष्टयम् ।।
तत्र नारायणः स्वामी नान्यः स्वामी कदाचन ।। ४३-११६ ।।

न तत्र प्रतिगृह्णीयात्प्राणैः कंठगतैरपि ।।
भाद्रशुक्लचतुर्दश्यां यावदाक्रमते जलम् ।। ४३-११७ ।।

तावद्गभं विजानीयात्तद्दूरं तीरमुच्यते ।।
सार्द्धहस्तशतं यावद्गर्भस्तीरं ततः परम् ।। ४३-११८ ।।

इति केषां मतं देवि श्रुतिस्मृतिषु संमतम् ।।
तीराद्गव्यूतिमात्रं तु परितः क्षेत्रमुच्यते ।। ४३-११९ ।।

तीरं त्यक्त्वा वसेत्क्षेत्रे तीरे वासो न चेष्यते ।।
एकयोजनविस्तीर्णा क्षेत्रसीमा तटद्वयात् ।। ४३-१२० ।।

गंगासीमां न लघंति पापान्यप्यखिलान्यपि ।।
तां तु दृष्ट्वा पलायंते यथा सिंहं वनौकसः ।। ४३-१२१ ।।

यत्र गंगा महाभागे रामशंभुतपोवनम् ।।
सिद्धक्षेत्रं तु तज्ज्ञेयं समन्तात्तु त्रियोजनम् ।। ४३-१२२ ।।

तीर्थे न प्रतिगृह्णीयात्पुण्येष्वायतनेषु च ।।
निमित्तेषु च सर्वेषु तन्निवृत्तो भवेन्नरः ।। ४३-१२३ ।।

तीर्थे यः प्रतिगृह्णाति पुण्येष्वायतनेषु च ।।
निष्फलं तस्य तत्तीर्थं यावत्तद्धनमुच्यते ।। ४३-१२४ ।।

गंगाविक्रयाणाद्देवि विष्णोर्विक्रयणं भवेत् ।।
जनार्दने तु विक्रीते विक्रीतं भुवनत्रयम् ।। ४३-१२५ ।।

गंगा तीरसमुद्भूतां मृदं मूर्घ्ना बिभर्ति यः ।।
बिभर्ति रूपं सोऽर्कस्य तमोनाशाय केवलम् ।। ४३-१२६ ।।

गंगापुलिनजां धूलिमास्तीर्याथ निजान् पितॄन् ।।
प्रीणयन्यो नरः पिंडान्दद्यात्तान् स्वर्नयेदपि ।। ४३-१२७ ।।

इदं तेऽभिहितं भद्रे गंगामाहात्म्यमुत्तमम् ।।
पठन् श्रृण्वन्नरो ह्येति तद्विष्णोः परमं पदम् ।। ४३-१२८ ।।

नित्यं जप्यमिदं भक्त्या प्रयतैः श्रद्धयान्वितैः ।।
वैष्णवीं गतिमिच्छद्भिः शैवीं वा विधिनंदिनि ।। ४३-१२९ ।।

इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये पूजादिकथं नाम त्रिचत्वारिंशत्तमोऽध्यायः ।। ४३ ।।
