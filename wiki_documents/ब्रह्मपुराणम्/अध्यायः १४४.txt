ब्रह्मपुराणम् वेदव्यासः
परुष्णीसंगमतीर्थवर्णनम् ब्रह्मोवाच परुष्णीसंगमं चेति तीर्थं त्रैलोक्यविश्रुतम्।
तस्य स्वरूपं वक्ष्यामि श्रृणु पापविनाशनम्।। १४४.१ ।।

अत्रिराराधयामास ब्रह्मविष्णुमहेश्वरान्।
तेषु दुष्टेषु स प्राह पुत्रा यूयं भविष्यथ।। १४४.२ ।।

तथा चेका रूपवती कन्या मम भवेत्सुराः।
तथा पुत्रत्वमापुस्ते ब्रह्मविष्णुमहेश्वराः।। १४४.३ ।।

कन्यां च जनयामास शुभाऽऽत्रेयीति नामतः।
दत्तः सोमोऽथ दुर्वासाः पुत्रास्तस्य महात्मनः।। १४४.४ ।।

अग्नेरङ्गिरसो जातो ह्यङ्गारैरङ्गिरा यतः।
तस्मादङ्गिरसे प्रादादात्रेयीमातरोचिषम्।। १४४.५ ।।

अग्नेः प्रभावात्परुषमात्रेयीं सर्वदाऽवदत्।
आत्रेय्यापि च शुश्रूषां कुर्वती सर्वदाऽभवत्।। १४४.६ ।।

तस्यामाङ्गिरसा जाता महाबलपराक्रमाः।
अङ्गिराः परुषं वादीदात्रेयीं नित्यमेव च।। १४४.७ ।।

पुत्रास्त्वाऽङ्गिरसा नित्यं पितरं शमयन्ति ते।
सा कदाचिद्भर्तृवाक्यादुद्विग्ना परुषाक्षरात्।।
कृताञ्जलिपुटा दीना प्राब्रवीच्छ्वशुरं गुरुम्।। १४४.८ ।।

आत्रेय्युवाच अत्रिजाऽहं हव्यवाह भार्या तव सुतस्य वै।
शुश्रुषणपरा नित्यं पुत्राणां भर्तुरेव च।। १४४.९ ।।

पतिर्मां परुषं वक्ति वृथैवोद्वीक्षते रुषा।
प्रशाधि मां सुरज्येष्ठ भर्तारं मम दैवतम्।। १४४.१० ।।

ज्वलन उवाच अङ्गारेभ्यः समुद्‌भूतो भर्ता ते ह्यङ्गिरा ऋषिः।
यथा शान्तो भवेद्‌भद्रे तथा नीतिर्विधीयताम्।। १४४.११ ।।

आग्नेयोऽग्निं समायातो तव भर्ता वरानने।
तदा त्वं जलरूपेण प्लावयेथा मदाज्ञया।। १४४.१२ ।।

आत्रेय्युवाच सहेयं परुषं वाक्यं मा भर्ताऽग्निं समाविशेत्।
भर्तरि प्रतिकूलानां योषितां जीवनेन किम्।। १४४.१३ ।।

ज्वलन उवाच इच्छेयं शान्तिवाक्यानि भर्तारं लभते तथा।। १४४.१४ ।।

अग्निस्त्वप्सु शरीरेषु स्थावरे जङ्गमे तथा।
तव भर्तुरहं धाम नित्यं च जनको मतः।। १४४.१५ ।।

योऽहं सोऽहमिति ज्ञात्वा न चिन्तां कर्तुमर्हसि।
किंचाऽऽपो मातरो देव्यो ह्यग्निः श्वशुर इत्यपि।।
इति बुद्ध्या विनिश्चित्य मा विषण्णा भव स्नुषे।। १४४.१६ ।।

स्नुषोवाच आपो जनन्य इति यद्‌बाभाषे, अग्नेरहं तव पुत्रस्य भार्या।
कथं भूत्वा जननी चापि भार्या, विरुद्धमेतज्जलरूपेण नाथ।। १४४.१७ ।।

ज्वलन उवाच आदौ तु पत्नीं भरणात्तु भार्या, जनेस्तु जाया स्वगुणैः कलत्रम्।
इत्यादिरूपाणि बिभर्षि भद्रे, कुरुष्व वाक्यं मदुदीरितं यत्।। १४४.१८ ।।

योऽस्यां प्रजातः स तु पुत्र एव, सा तस्य मातैव न संशयोऽत्र
तस्माद्वदन्ति श्रुतितत्त्वविज्ञाः,सा नैव योषित्तनयेऽभिजाते।। १४४.१९ ।।

ब्रह्मोवाच श्वशुरस्य तु तद्वाक्यं श्रुत्वाऽऽत्रेयी तदैव तत्।
आग्नेयं रूपमापन्नमम्भसाऽप्लावयत्पतिम्।। १४४.२० ।।

उभौ तौ दंपती ब्रह्मन्संगतौ गाङ्गवारिणा।
शान्तरूपधरौ चोभौ दंपती संबभूवतुः।। १४४.२१ ।।
लक्ष्म्या युक्तो यथा विष्णुरुमया शंकरो यथा।।
रोहिण्या च यथा चन्द्रस्तथाऽभून्मिथुनं तदा।। १४४.२२ ।।

भर्तारं प्लावयन्ती सा दधाराम्बुमयं वपुः।
परुष्णी चेति विख्याता गङ्गया संगता नदी।। १४४.२३ ।।

गोशतार्पणजं पुण्यं परुष्णीस्नानतो भवेत्।
तत्र चाऽऽङ्गिरसाश्चक्रुर्यज्ञांश्च बहुदक्षिणान्।। १४४.२४ ।।

तत्र त्रीणि सहस्राणि तीर्थन्याहुः पुराणगाः।
उभयोस्तीरयोस्तात पृथग्यागफलं विदुः।। १४४.२५ ।।

तेषु स्नानं च दानं च वाजपेयाधिकं मतम्।
विशेषतस्तु गङ्गायाः परुष्ण्या सह संगमे।। १४४.२६ ।।

स्नानदानादिभिः पुण्यं यत्तद्वक्तुं न शक्यते।। १४४.२७ ।।

इति श्रीमहापुराणे आदिब्राह्मे तीर्थमाहात्म्ये परुष्णीसंगमादित्रिसहस्रतीर्थवर्णनं नाम चतुश्चत्वारिंशदधिकशततमोऽध्यायः।। १४४ ।।

गौतमीमाहात्म्ये पञ्चसप्ततितमोऽध्यायः।। ७५ ।।
