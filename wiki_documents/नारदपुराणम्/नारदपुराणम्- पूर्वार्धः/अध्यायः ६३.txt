समाप्तश्चायं द्वितीयः पादः ।।
शौनक उवाच ।।
सूत साधो चिरं जीव सर्वशास्त्रविशारदः ।।
यत्त्वया पायिता विद्वन्वयं कृष्णकथामृतम् ।। ६३-१ ।।

श्रुत्वा तु मोक्षधर्मान्वै नारदो भगवत्प्रियः ।।
सनंदनमुखोद्गीतान्किं पप्रच्छं ततः परम् ।। ६३-२ ।।

मानसा ब्रह्मणः पुत्राः सनकाद्या मुनीश्वराः ।।
चरंति लोकानन्तसिद्धा लोकोद्धरणतत्पराः ।। ६३-३ ।।

नारदोऽपि महाभाग नित्यं कृष्णपरायणः ।।
तेषां समागमे भद्रा का कथा लोकपावनी ।। ६३-४ ।।

सूत उवाच ।।
साधु पृष्टं महाभाग त्वया लोकोपकारिणा ।।
कथयिष्यामि तत्सर्वं यत्पृष्ट नारदर्षिणा ।। ६३-५ ।।

श्रुत्वा सनंदनप्रोक्तान्मोक्षधर्मान्सनातनान् ।।
नारदो भार्गवश्रेष्ठ पुनः पप्रच्छ तान्मुनीन् ।। ६३-६ ।।

नारद उवाच ।।
सर्वदेवेश्वरो विष्णुर्वेदे तंत्रे च कीर्तितः ।।
समाराध्यः स एवात्र सर्वैः सर्वार्थकांक्षिभिः ।। ६३-७ ।।

कैर्मंत्रैर्भगवान्विष्णुः समाराध्यो मुनीश्वराः ।।
के देवाः पूजनीयाश्च विष्णुपादपरायणैः ।। ६३-८ ।।

तंत्रं भागवतं विप्रा गुरुशिष्यप्रयोजकम् ।।
दीक्षणं प्रातराद्यं च कृत्यं स्याद्यत्तदुच्यताम् ।। ६३-९ ।।

यैर्मासैः कर्मभिर्यैर्वा जप्यैर्होमादिभिस्तथा ।।
प्रीयेत परमात्मा वै तद्ब्रूत मम मानदाः ।। ६३-१० ।।

सूत उवाच ।।
एतच्छ्रुत्वा वचस्तस्य नारदस्य महात्मनः ।।
सनत्कुमारो भगवानुवाचार्कसमद्युतिः ।। ६३-११ ।।

सनत्कुमार उवाच ।।
श्रृणु नारद वक्ष्यामि तंत्रं भागवतं तव ।।
यज्ज्ञात्वाऽमलया भक्त्या साधयेद्विष्णुमव्ययम् ।। ६३-१२ ।।

त्रिपदार्थं चतुष्पादं महातंत्रं प्रचक्षते ।।
भोगमोक्षक्रियाचर्याह्वया पादाः प्रकीर्तिताः ।। ६३-१३ ।।

पादार्थास्तु पशुपतिः पशुपाशास्त्रय एव हि ।।
पतिस्तत्र शिवोह्येको जीवास्तु पशवः स्मृताः ।। ६३-१४ ।।

यावन्मोहादिसंयोगाः स्वरूपाबोधलक्षणाः ।।
तावत्पशुत्वमेतेषां द्वैतवत्पश्य नारद ।। ६३-१५ ।।

पाशाः पंचविधास्त्वेषां प्रत्येकं तेषु लक्षणम् ।।
पशवस्त्रिविधाश्चापि विज्ञाताः कलसंज्ञिकाः ।। ६३-१६ ।।

तलपाकलसंज्ञश्च सकलश्चेति नामतः ।।
तत्राद्यो मलसंयुक्तो मलकर्मयुतः परः ।। ६३-१७ ।।

मलमायाकर्मयुतस्तृतीयः पार्रकीर्तितः ।।
आद्यस्तु द्विविधस्तत्र समासकलुषस्तथा ।। ६३-१८ ।।

असमासमलश्चेति द्वितीयोऽपि पुनस्तथा ।।
पक्वापक्वमलेनैव द्विविधः परिकीर्तितः ।। ६३-१९ ।।

शुद्धेऽध्वनि गतावेतौ विज्ञानप्रलयाकलौ ।।
कलादितत्त्वनियतः सकलः पर्यटत्ययम् ।। ६३-२० ।।

कर्मानुगशरीरेषु तत्तद्भुवनगेषु च ।।
पाशाः पंच तथा तत्र प्रथमौ मलकर्मजौ ।। ६३-२१ ।।

मायेयश्च तिरोधानशक्तिजो बिंदुजः परः ।।
एकोऽप्यनेकशक्तिर्दृक्क्रियाच्छादनकोमलः ।। ६३-२२ ।।

तुषकंचुकवद्देहनिमित्तं चात्मनामिह ।।
धर्माधर्मात्मकं कर्म विचित्रफलभोगदम् ।। ६३-२३ ।।

प्रवाहनित्यं तद्बीजांकुरन्यायेन संस्थितम् ।।
इत्येतौ प्रथमौ चाथ मायेयाद्यान् श्रृणुद्विज ।। ६३-२४ ।।

सञ्चिदानंदविभवः परमात्मा सनातनः ।।
पतिर्जयति सर्वेषामेको बीजं विभुः परम् ।। ६३-२५ ।।

मनस्यति न चोदेति निवृत्तिं च प्रयच्छति ।।
वर्वर्ति दृक्क्रियारूपं तत्तेजः शांभवं परम् ।। ६३-२६ ।।

शक्तो मया हरौ भुक्तो पशुगणस्य हि ।।
तच्छक्तिमाद्यामेकांतां विद्रूपाख्यां वदंति हि ।। ६३-२७ ।।

तया चोज्जृंभितो बिंदुर्दिक्क्रियात्मा शिवाभिधः ।।
अशेषतत्त्वजातस्य कारणं विभुरव्ययम् ।। ६३-२८ ।।

अस्मिन्निलीना निखिला इच्छायाः शक्तयः स्वकम् ।।
कृत्यं कुर्वंति तेनेदं सर्वानुग्राहकं मुने ।। ६३-२९ ।।

चिज्जडानुग्रहार्थाय यस्य विश्वं सिसृक्षतः ।।
आद्योन्मेषोऽस्य नादात्मा शांत्यादिभुवनात्मकः ।। ६३-३० ।।

तच्छक्तितत्त्वं विप्रेंद्र प्रोक्तं सावयवं परम् ।।
ततो ज्ञानक्रियाशक्त्योस्तथोत्कर्षापकर्षयोः ।। ६३-३१ ।।

प्रसरश्चाप्यभावेन तत्त्वं चैतत्सदाशिवम् ।।
दृक्शक्तिर्यत्र न्यग्भूता क्रियाशक्तिर्विशिष्यते ।। ६३-३२ ।।

ईश्वराख्यं तु तत्तत्त्वं प्रोक्तं सर्वार्थकर्तृकम् ।।
यत्र क्रिया हि न्यग्भूता ज्ञानाख्योद्रेकमश्नुते ।। ६३-३३ ।।

तत्तत्त्वं चैव विद्याख्यं ज्ञानरूपं प्रकाशकम् ।।
नादो बिंदुश्च सकलः सदाख्यं तत्त्वमाश्रितौ ।। ६३-३४ ।।

विद्येशाः पुनरैशं तु मंत्रा विद्याभिधं पुनः ।।
इमानि चैव तत्त्वानि शुद्धाध्वेति प्रकीर्तितम् ।। ६३-३५ ।।

साक्षान्निमित्तमीशोऽत्रेत्युपादानसबिंदुराट् ।।
पंचानां कालराहित्याक्रमो नास्तीति निश्चितम् ।। ६३-३६ ।।

व्यापारवसतो ह्येषां विहिता खलु कल्पना ।।
तत्त्वं वस्तुत एकं तु शिवाख्यं चित्रशक्तिकम् ।। ६३-३७ ।।

शक्तं यां वृत्तिभेदात्तुविहिताः खलु कल्पनाः ।।
चिज्जडानुग्रहार्थाय कृत्वा रूपाणि वै प्रभुः ।। ६३-३८ ।।

अनादिमलरुद्धानां कुरुतेऽनुग्रहं चिताम् ।।
मुक्तिं च विश्वेषां स्वव्यापारे समर्थेताम् ।। ६३-३९ ।।

विधत्ते जडवर्गस्य सर्वानुग्राहकः शिवः ।।
शिवसामान्यरूपो हि मोक्षस्तु चिदनुग्रहः ।। ६३-४० ।।

सोऽनादित्वात्कर्मणो हि तत्तद्भोगं विना भवेत् ।।
तेनानुग्राहकः शम्भुस्तद्भुक्त्यै प्रभुर्व्ययः ।। ६३-४१ ।।

कुरुते सूक्ष्मकरणभुवनोत्पत्तिमंजसा ।।
कर्त्तोपादानकरणैर्विना कार्ये न दृश्यते ।। ६३-४२ ।।

शक्तयः करणं चात्र मायोपादानमिष्यते ।।
नित्यैका च शिवा शक्त्या ह्यनादिनिधना सती ।। ६३-४३ ।।

साधारणी नराणां वै भुवनानां च कारणम् ।।
स्वभावान्मोहजननी स्वचिताजनकर्मभिः ।। ६३-४४ ।।

विश्वी सूक्ष्मा परा माया विकृतैः परत्तु सा ।।
कर्माण्यावेक्ष्य विद्येशो मायां विक्षोभ्य शक्तिभिः ।। ६३-४५ ।।

विधत्ते जीवभोगार्थं वपूंषि करणानि च ।।
सृजत्यादो कालतत्त्वं नानाशक्तिमयी च सा ।। ६३-४६ ।।

भावि भूतं मवञ्चेदं जगत्कलयते लयम् ।।
सूते ह्यनंतरं माया शक्तिं नियमनात्मिकाम् ।। ६३-४७ ।।

सर्वं नियमयत्येषा तेनेयं नियतिः स्मृता ।।
अनंतरं च सा माया नित्या विश्वविमोहिनी ।। ६३-४८ ।।

अनादिनिधना तत्त्वं कलाख्यं जनयत्यपि ।।
एकतस्तु नृणां येन कलयित्वा मलं ततः ।। ६३-४९ ।।

कर्तृशक्तिं व्यंजयति तेनेदं तु कलाभिधम् ।।
कालेन च नियत्योपसर्गतां समुपेतया ।। ६३-५० ।।

व्यापारं विदधात्येषा भूपर्यंतं स्वकीयकम् ।।
प्रदर्शनाथ वै पुंसो विषयाणां च सा पुनः ।। ६३-५१ ।।

प्रकाशरूपं विद्याख्यं तत्त्वं सूते कलैव हि ।।
विद्या त्वावरणं भित्वा ज्ञानशक्तेः स्वकर्मणा ।। ६३-५२ ।।

विषयान्दर्शयत्येषात्मनांशाकारणं ह्यतः ।।
करोति भोग्यं यानासौ करणेन परेण वै ।। ६३-५३ ।।

उद्बुद्धशक्तिः पुरुषः प्रचोद्य महदादिकान् ।।
भोग्ये भोगं च भोक्तारं तत्परं करणं तु सा ।। ६३-५४ ।।

भोग्येस्य भोग्यतिर्मासाञ्चिद्व्यक्तिर्भोग उच्यते ।।
सुखादिरूपो विषयाकारा बुद्धिः समासतः ।। ६३-५५ ।।

भोग्यं भोक्तुश्च स्वेनैव विद्याख्यं करणं तु तत् ।।
यद्यर्कवत्प्रकाशा धीः कर्मत्वाञ्च तथापि हि ।। ६३-५६ ।।

करणांतरसापेक्षा शक्ता ग्राहयितुं च तम् ।।
संबन्धात्कारणाद्यैस्तद्भोगौत्सुक्येन चोदनात् ।। ६३-५७ ।।

तञ्चष्टाफलयोगाञ्च संसिद्धा कर्तृतास्य तु ।।
अकर्तृत्वाभ्युपगमे भोक्तृत्वाख्या वृथास्य तु ।। ६३-५८ ।।

किं च प्रधानचरितं व्यर्थं सर्वं भवेत्ततः ।।
कर्तृत्वरहिते पुंसि करणाद्यप्रयोजके ।। ६३-५९ ।।

भोगस्यासंभवस्तस्मात्स एवात्र प्रवर्तकः ।।
करणादिप्रयोक्तॄत्वं विद्ययैवास्य संमतम् ।। ६३-६० ।।

अनंतरं कलारागं सूते भिद्यंगरूपकम् ।।
येन भोग्याय जनिता भिद्यंगे पुरुषे पुनः ।। ६३-६१ ।।

क्रियाप्रवृत्तिर्भवति तेनेदं रागसंज्ञिकम् ।।
एभिस्तत्त्वैश्च भोक्तृत्वदशायां कलितो यदा ।। ६३-६२ ।।

नित्यस्तदायमात्मा तु लभते पुरुषाभिधाम् ।।
कलैव प्रश्चादव्यक्तं सूते भोग्याय चास्य तु ।। ६३-६३ ।।

सप्तग्रंथिविधानस्य यत्तद्गौणस्यकारणम् ।।
गुणानामविभागोऽत्र ह्याधारे क्ष्मादिभागवत् ।। ६३-६४ ।।

आधारोऽपि च यस्तेषां तदव्यक्तं च गीयते ।।
त्रय एव गुणा ह्यषामव्यक्तादेव संभवः ।। ६३-६५ ।।

सत्त्वं रजस्तमःप्रख्या व्यापारनियमात्मिका ।।
गुणतो धीश्च विषयाध्यवसायस्वरूपिणी ।। ६३-६६ ।।

गुणतस्त्रिविधा सापि प्रोक्ता कर्मानुसारतः ।।
महत्तत्तवादहंकारो जातः संरंभवृत्तिमान् ।। ६३-६७ ।।

संभोदादस्य विषयः प्राप्नोति व्यवहार्यताम् ।।
सत्त्वा द्विगुणभेदेन स पुनस्त्रिविधो भवेत् ।। ६३-६८ ।।

तैजसो राजसश्चैव तामसश्चेति नामतः ।।
तत्र तैजसतो ज्ञानेंद्रियाणि मनसा सह ।। ६३-६९ ।।

प्रकाशान्व यतस्तस्माद्वोधकानि भवन्ति हि ।।
राजसाञ्च क्रियाहेतोस्तथा कर्मेंद्रियाणि तु ।। ६३-७० ।।

तामसाञ्चैव जायन्ते तन्मात्रा भूतयोनयः ।।
इच्छारूपं च संकल्पव्यापारं तत्र वै मनः ।। ६३-७१ ।।

द्विधाधिकारि तञ्चित्तं भोक्तृभोगोपपादकम् ।।
बहिः करणभावेन स्वोचितेन यतः सदा ।। ६३-७२ ।।

इंद्रियाणांच सामर्थ्यं संकल्पेनात्मवृत्तिना ।।
करोत्यंतःस्थितं भूयस्ततोऽन्तः करणं मनः ।। ६३-७३ ।।

मनोऽहंकारबुद्ध्याख्यमस्त्यन्तः कारणं त्रिधा ।।
इच्छासंरंभबोधाख्या वृत्तयः क्रमतोऽस्य तु ।। ६३-७४ ।।

ज्ञानेंद्रियाणि श्रोत्रं त्वक् चक्षुर्जिह्वा च नासिका ।।
ग्राह्याश्च विषया ह्येषां ज्ञेयाः शब्दादयो मुने ।। ६३-७५ ।।

शब्दस्पर्शरूपरसगन्धाः शब्दादयो मताः ।।
वाक्पाणिपादपायूपस्थास्तु कर्मेंद्रियाण्यपि ।। ६३-७६ ।।

वचनादानगमनोत्सर्गानंदेषु कर्मसु ।।
करणानि च सिद्धिना न कृतिः करणैर्विना ।। ६३-७७ ।।

दशधा करणैश्चेष्टां कार्यमाविश्य कार्यते ।।
चेष्टंते कार्यमालंब्य विभुत्वात्करणानि तु ।। ६३-७८ ।।

तन्मात्राणि तु खवायुस्तेजोऽम्भः क्ष्मेति पञ्च वै ।।
तेभ्यो भूतान्येकगुणान्याख्यातानि भवंति हि ।। ६३-७९ ।।

इति पञ्चसु शब्दोऽयं स्पर्शो भूतचतुष्टये ।।
रूपं त्रिषु रसश्चैव द्वयोर्गंधः क्षितौ तथा ।। ६३-८० ।।

कार्याण्येषां क्रमेणैवावकाशो व्यूहकल्पनम् ।।
पाकश्च संग्रहश्चैव धारणं चेति कथ्यते ।। ६३-८१ ।।

आशीतोष्णौ महा वाद्यौ शीतोष्णौ वारितेजसोः ।।
भास्वदग्नौ जले शुक्लं क्षितौ शुक्लाद्यनेकधा ।। ६३-८२ ।।

रूपं त्रिषु रसोंऽभः सु मधुरः षड्विधः क्षितौ ।।
गन्धः क्षितावसुरभिः सुरभिश्च प्रकीर्तितः ।। ६३-८३ ।।

तन्मात्रं तद्भूतगुणं करणं पोषणं तथा ।।
भूतस्य तु विशेषोऽयं विशेषरहितं तु तत् ।। ६३-८४ ।।

इमानि पञ्चभूतानि संनिविष्टानि सर्वतः ।।
पञ्चभूतात्मकं सर्वं जगत्स्थावरजङ्गमम् ।। ६३-८५ ।।

शरीरसंनिविष्टत्वमेषां तावन्निरूप्यते ।।
देहेऽस्थिमांसकेशत्वङ्नखदन्ताश्च पार्थिवाः ।। ६३-८६ ।।

मूत्ररक्तकफस्वेदशुक्रादिषु जलस्थितिः ।।
हृदि पंक्तौ दृशोः पित्ते तेजस्तद्धर्मदर्शनात् ।। ६३-८७ ।।

प्राणादिवृत्तिभेदेन वायुश्चैवात्र संस्थितः ।।
वियत्सर्वासु नाडीषु गर्भवृत्यनुषंगतः ।। ६३-८८ ।।

प्रयोक्त्यादिमहीप्रांतमेतदंडार्थसाधनम् ।।
प्रत्यात्मनियतं भोगभेदतो व्यवसीयते ।। ६३-८९ ।।

तत्त्वान्येवं कलाद्यानि प्रतिपुंनियतानि हि ।।
देहेषु कर्मवशतः सर्वेषु विचरंति हि ।। ६३-९० ।।

मायेयश्चैव पाशोऽयं येनावृतमिदं जगत् ।।
अशुद्धाध्वामतो ह्येष धरण्यादिकलावधिः ।। ६३-९१ ।।

तत्र भूमण्डलस्थोऽसौ स्थावरो जङ्गमात्मकः ।।
स्थावरा गिरिवृक्षाद्या जङ्गमस्त्रिविधः पुनः ।। ६३-९२ ।।

स्वेदजाश्चांडजाश्चैव तथैव च जरायुजाः ।।
चराचरेषु लक्षाणां चतुराशीतियोनयः ।। ६३-९३ ।।

भ्रममाणस्तेषु जीवः कदाचिन्मानुषं वपुः ।।
प्राप्नोति कर्मवशतः परं सर्वार्थसाधकम् ।। ६३-९४ ।।

तत्रापि भारते खण्डे ब्राह्मणादिकुलेषु च ।।
महापुण्यवशेनैव जनिर्भवति दुर्लभा ।। ६३-९५ ।।

जनिश्च पुंस्‌त्रियोर्योगः शुक्रशोणितयोगतः ।।
बिंदुरेकः प्रविशति यदा गर्भे द्वयात्मकः ।। ६३-९६ ।।

तदा रजोऽधिके नारी भवेद्रेतोऽधिके पुमान् ।।
मलकर्मादिपाशेन कश्चिदात्मा नियंत्रितः ।। ६३-९७ ।।

जीवभावं तदा तस्मिन्सकलः प्रतिपद्यते ।।
अथ तत्राहृतैर्मात्रा पानान्नाद्यैश्च पोषितः ।। ६३-९८ ।।

पक्षमासादिकालेन वर्धते वपुरत्र हि ।।
दुःखाद्यः पीडितश्चैवाच्छन्नदेहो जरायुणा ।। ६३-९९ ।।

एवं तत्र स्थितो गर्भे प्राग्जन्‌मोत्थं शुभाशुभम् ।।
स्मरंस्तिष्टति दुःखात्मापीड्यमानो मुहुर्मुहुः ।। ६३-१०० ।।

कालक्रमेण बालोऽसौ मातरं पीडयन्नपि ।।
संपीडितो निःसरति योनियंत्रादवाङ्मुखः ।। ६३-१०१ ।।

क्षणं तिष्टति निश्चेष्टस्ततो रोदितुमिच्छति ।।
ततः क्रमेण स शिशुर्वर्धमानो दिनेदिने ।। ६३-१०२ ।।

बालपौगंडभेदेन युवत्वं प्रतिपद्यते ।।
एवं क्रमेण लोकेऽस्मिन्देहिनां देहसंभवः ।। ६३-१०३ ।।

मानुषं दुर्लभं प्राप्य सर्वलोकोपकारकम् ।।
यस्तारयति नात्मानं तस्मात्पापतरोऽत्र कः ।। ६३-१०४ ।।

आहारश्चैव निद्रा च भयं मैथुनमेव च ।।
पश्वादीनां च सर्वेषां च सर्वेषां साधारणमितीरितम् ।। ६३-१०५ ।।

चतुर्ष्वेवानुरक्तो यः स मूर्खो ह्यात्मधातकः ।।
मनुष्याणामयं धर्मः रवबंधच्छेदनात्मकः ।। ६३-१०६ ।।

पाशबंधनविच्छेदो दीक्षयैव प्रजायते ।।
अतो बंधनविच्छित्त्यै मंत्रदीक्षां समाचरेत् ।। ६३-१०७ ।।

दीक्षाज्ञानाख्यया शक्त्या ह्यपध्वंसितबन्धनः ।।
शुद्धात्मतत्त्वनामासौ निर्वाणपदमश्नुते ।। ६३-१०८ ।।

स्वशक्त्यात्मिकया दृष्ट्या शिवं ध्यायति पश्यति ।।
यजते शिवं मंत्रैश्च रवपरेषां हिताय सः ।। ६३-१०९ ।।

शिवार्कशक्तिदीधित्या समर्थीकृतचिदृशा ।।
शिवशक्त्यादिभिः सार्द्धं पश्यत्यात्मगतावृत्तिः ।। ६३-११० ।।

अंतःकरणवृत्तिर्या बोधाख्या सा महेश्वरम् ।।
न प्रकाशयितुं शक्ता पाशत्वान्निगडादिवत् ।। ६३-१११ ।।

दीक्षैव परमो हेतुः पाशविच्छेदने पुनः ।।
अतः शास्त्रोक्तविधिना मन्त्रदीक्षां समाचरेत् ।। ६३-११२ ।।

दीक्षितस्तंत्रविधिना स्ववर्णाचारतत्परः ।।
अनुष्टानं प्रकुर्वीत नित्यनमित्तिकात्मकम् ।। ६३-११३ ।।

निजवर्णाश्रमाचारान्मनसापि न लंघयेत् ।।
यो यस्मिन्नाश्रमे तिष्टन्दीक्षां प्राप्नोति मानवः ।। ६३-११४ ।।

स तस्मिन्नाश्रमे तिष्ठेत्तद्धर्माननुपालयेत् ।।
कृतान्यपि न कर्माणि बंधनाय भवंति हि ।। ६३-११५ ।।

एकं तु फलदं कर्म मंत्रानुष्ठानसंभवम् ।।
दीक्षितोऽभिलषेद्भोगान्यद्यल्लोकगतानसौ ।। ६३-११६ ।।

मंत्राराधनसामर्थ्यात्तद्भुक्त्वा मोक्षमश्नुते ।।
नित्यं नैमित्तिकं दीक्षां प्राप्य यो नाचरेन्नरः ।। ६३-११७ ।।

कंचित्कालं पिशाचत्वं प्राप्यांते मोक्षमश्नुते ।।
तस्मात्तु दीक्षितः कुर्य्यान्नित्यनैमित्तिकादिकम् ।। ६३-११८ ।।

अनुष्ठानं च तेनास्य दीक्षां प्राप्याऽनुमीयते ।।
नित्यनैमित्तिकाचार पालकस्य नरस्य तु ।। ६३-११९ ।।

दीक्षावैकल्यविरहात्सद्यो मुक्तिस्तु जायते ।।
तत्रापि गुरुभक्तस्य गतिर्भवति नान्यथा ।। ६३-१२० ।।

दीक्षया गुरुमूर्तिस्थः सर्वानुग्राहकः शिवः ।।
दृष्टाद्यर्थतया यस्य गुरुभक्तिस्तु कृत्रिमा ।। ६३-१२१ ।।

कृतेऽपि विफलं तस्य प्रायश्चित्तं पदे पदे ।।
कायेन मनसा वाचा गुरुभक्तिपरस्य च ।। ६३-१२२ ।।

प्रायश्चित्तं भवेन्नैव सिद्धिस्तस्य पदे पदे ।।
गुरुभक्तियुते शिष्ये सर्वस्वविनिवेदके ।। ६३-१२३ ।।

मिथ्याप्रयुक्तमन्त्रस्तु प्रायाश्चित्ती भवेद्गुरुः ।। ६३-१२४ ।।

इति श्रीबृहन्नारदीयपुराणे पूर्वभागे बृहदुपाख्याने तृतीयपादे त्रिषष्टितमोऽध्यायः ।।
